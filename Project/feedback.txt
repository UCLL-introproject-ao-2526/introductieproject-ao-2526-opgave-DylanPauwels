Hey Daan

Aangaande het vak introductieproject wil ik je via deze weg even feedback geven over hoe ik dit vak ervaren heb.
Als beroepsmilitair heb ik enkele jaren zelf in het onderricht gestaan en hiervoor zelf ook methodes aangeleerd gekregen, dit gaat mogelijks dus wat anders overkomen als wat je gewoon bent.

Om te beginnen moet ik toegeven dat het niet vaak is voorgevallen dat het positieve zo overheersend is.
Voor mijn job heb ik nochtans ook reeds enorm veel cursussen mogen/moeten volgen, waarvan toch ook een groot deel goed in elkaar zaten.

De challenges waren mijn favoriete onderdeel van heel de cursus;
Door het direct kunnen testen krijgt bijleren een soort speels karakter, de dopamine boost na elk groen vinkje te zien was verslavend.
Bijkomend was het een enorm divers aanbod aan info en onderwerpen, die elk op hun eigen manier ervoor zorgden dat je moest nadenken en/of gaan opzoeken.
Dit uitzoeken gaf bijkomend vaak ook nog extra tools aan die toekomstgericht nog van pas kunnen komen. 
Ik denk hierbij terug aan de SHA1-tool of het uitkomen op HashCat voor het achterhalen van het wachtwoord.
Met de BrainFuck challenges had ik het wel enorm moeilijk om de logica te vinden of toe te passen.

Het aspect communicatie is een deel waar ik initieel niet bij had stilgestaan dat het onderdeel uit zou maken van dit vak.
Echter ervaar ik dit als de reminder dat hulp vragen menselijk is en niemand zomaar alles weet of kan.
Het zorgt voor zelfreflectie en het sociaal aspect aan IT.
Deze "verplichting" tot zelfreflectie en vragen opschrijven zoals bv het logboek is iets waar ik nooit eerder mee bezig ben geweest. 
Dit is dan ook een gedeelte waar ik ook buitenom het vak aan ga proberen werken, aangezien het toch ook veel rust en mentale vrijheid creëert.
Niet te vergeten is de vlotte communicatie en open aanpak van jou, als onderrichter, echt een gigantische meerwaarde, iets waarvan ik zeker ben dat het veel inspanning en energie kost.
Een moment van appreciatie leek me hier dan ook wel op z'n plaats.

Nu kan natuurlijk niet alles alleen maar positief zijn en moet ik even overschakelen op een puntje van kritiek.
Wat er minder goed afgewerkt uitziet is de aan-de-slag pagina. Deze bevat nog relatief veel schrijffouten.
Idealiter zouden deze stelselmatig nog aangepast moeten worden, wanneer je daar eens een vrij moment voor zou kunnen vinden.  
Ik besef dat dit punt knullig kan overkomen, aangezien de kans zeer groot is dat ik hier zelf nog wel wat schrijffouten over het hoofd heb gezien.
De beste scheepslui staan dan ook aan wal.

Om het volgens de sandwich-methode verder af te werken zou ik het feedback gedeelte graag willen afsluiten op een positieve noot.
Hiervoor gebruik ik dan ook de grootste uitdaging van het vak: het pygame project.
Starten met de tutorial die gekozen is;
De manier van uitleg tijdens dat de persoon aan het coderen was, was enorm leerrijk voor zowel te begrijpen wat bepaalde code doet alsook het (denk)proces dat hiermee gepaard ging.
Soms was door de snelheid van de video en het vele switchen tussen de verschillende onderdelen (variabelen, helper functies, main loop) het echter wel moeilijk om vlot te volgen.
Ook met een tweede scherm moest ik vaak pauzeren en terugscrollen.
Natuurlijk kan dit ook te maken hebben met een gebrek aan snelheid qua typen langs mijnerzijde.
Al bij al een enorm goed gekozen video!
Gedurende het werken aan het project zelf is de meeste tijd uiteindelijk gespendeerd aan het opzoeken naar hoe ik zaken kon aanpassen of troubleshooten.
Dit op zich was wel een eye-opener dat leren programmeren toch een grotere uitdaging zal zijn dan oorspronkelijk verwacht. 
Troubleshooten bleek vaak gewoon een accidentele typefout, wat korte frustraties op het moment van ontdekking ook omvormden in momenten van luidop gelach.
Deze manier van zelf kunnen uitzoeken en vrijheid heeft mij zowel veel bijgeleerd alsook duidelijk gemaakt dat de nog af te leggen weg erg lang zal zijn.
Toch zie ik dit als enorm motiverend en heb ik me oprecht geamuseerd tijdens het werken aan dit project. 

Voor ik overga op de conclusie wil ik nog even duiding geven naar de keuze voor deze uitgebreide uitleg over de verschillende aspecten.
Normaliter probeer ik feedback kort en bondig te houden. 
Echter ben ik er hier vanaf geweken omdat het subjectieve gedeelte, de ervaring, meer nut/effect gaat hebben vermoed ik.
Ik merkte op dat je veel waarde hecht aan het menselijke aspect binnenin de IT wereld, iets waar de old-school clichés niet aan meewerken.
Kort en objectief feedback geven leek me dan ook te droog, omdat je inzet en passie hiervoor te duidelijk merkbaar zijn.

Na al dit aanslepende "yappen" zoals de jeugd zou zeggen, eindelijk de conclusie.
Het vak, met al zijn aspecten zit enorm goed in elkaar. Met als grootste drijfveer de persoon die erachter staat.
Hou deze format aan en het vak zal een enorme motivator en rots in de branding blijven voor toekomstige studenten.

Keep up the good work!

Met vriendelijke groeten
Dylan

